## Repozitár k diplomovému projektu Adam Žák

Dátové sklady v súčasnosti tvoria dôležitú časť mnohých systémov, ktoré sa musia adaptovať na prácu s veľkým množstvom heterogénnych dát. Implementácia dátového skladu s architektúrou mikroslužieb prináša viacero výhod, napríklad lepšie využitie systémových zdrojov a škálovanie, ale takisto aj rad nevýhod. Medzi tie patria aj zložitejšie modelovanie biznis procesov, orchestrácia mikroslužieb a ich manažment. Spomenuté nevýhody je možné riešiť, napríklad pomocou implementovania sémantiky. Pomocou ontológie a sémantiky je systém schopný porozumieť s akými dátami pracuje a podľa toho sa adaptovať. 

Analyzujte sémantiku v dátových skladoch a mikroslužbách. Porovnajte výhody a nevýhody rôznych implementácií sémantiky a jej využitia pre takéto systémy. Navrhnite prístup pre sémantické spracovanie dát prichádzajúcich do existujúceho dátového skladu postaveného na báze mikroslužieb. Na základe tohto prístupu bude systém automaticky vytvárať dynamické sémantické toky dát na ich ďalšie spracovanie. Vyhodnoťte dopad pridania tejto vrstvy na systém: vplyv na výkon a využitie prostriedkov systému.

## Zadanie k bakalárskemu projektu Adam Žák
# tento repozitár bol pôvodne určený pre bakalársky projekt

Modulárny e-commerce dátový sklad  využívajúci mikroslužby

V dobe informačných technológií a veľkého objemu dát je jednou z kľúčových úloh tieto dáta spracovať a využiť čo najefektívnejšie. Oblasť e-commerce ponúka obrovské množstvo dát, ktorých zhromažďovanie a využitie môže výrazne prispieť k procesu tvorby kľúčových rozhodnutí. Okrem zhromažďovania aplikačných dát je zvyčajne potrebné zhromažďovať aj dáta z externých úložísk ako sú napríklad databázy, webové služby, e-mailové schránky alebo offline súbory. Rôzne dátové zdroje ukladajú dáta rôznymi spôsobmi, či už vo viacerých tabuľkách, json/xml dátach, excelových súboroch a podobne. Dátový sklad môže byť chápaný ako skupina transformácií týchto dát, ktoré ich agregujú do jednotnej dátovej štruktúry. Kľúčovými princípmi je použiteľnosť dát, rýchlosť spracovania a automatizácia riešenia pomocou naplánovaných programových sekvencií.

Analyzujte rôzne platformy pre mikroslužby a návrh dátových skladov. Navrhnite prípadovú štúdiu, v ktorej porovnajte architektúru mikroservicov oproti monolitickej aplikácii. Vytvorte aplikáciu vo frameworku Ruby on Rails s databázovou štruktúrou, ktorá bude plniť funkciu dátového skladu. V rámci aplikácie vytvorte viacero medzi sebou komunikujúcich modulov a nasaďte ich na server s využitím kontajnerizácie. Experimentálne overte výhody a nevýhody Vami navrhnutého riešenia.
